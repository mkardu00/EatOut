---
title: 'Advent u Splitu'
data: 10.12.2019
author: ' Marko Matić'
image: ../../images/split3.png
type: 'post'
tags:
 - advent
 - split
---
Odlično je počeo advent u Splitu. Sunce je u subotu puno “svita” izmamilo na Rivu do 19 adventskih kućica. Desetak ih je s pićem i “spizom”, a iako je ponuda raznolika, sve nude kuhano vino i hot dog.
Značajno se razlikuju po cijeni i kvaliteti. Najjeftinije kuhano crno vino je 12, a najskuplje 22 kune. Razliku će osjetiti i manje iskusni poznavatelji: prvo je preslatko i vodenasto, a drugo punog okusa, od puno kvalitetnijeg vina kojem su dodani samo začini. Cijene piva su između 15 kuna za male boce najvećih hrvatskih proizvođača, preko 20 ili 25 kuna za pola litre domaćih ili stranih standardnih piva, do puno skupljih ljubiteljima piva dobro poznatih craft piva proizvedenih u malim serijama.
Puno je više žestica. Ima klasičnih rakija poput travarice, loze ili kruške, medica, a nude i cijeli spektar likera od lješnjaka, limuna, dunje... Čašica je od 12 kuna naviše.
Što se hrane tiče, klasika su kobasice u pecivu – slavonska, domaća, kranjska, debrecinka... One s “osnovnom opremu” su 15 kuna, 20 i 25 stoje bolje opremljeni “modeli”, a hot-dog s pregršt dodataka dovoljan i za laganiji ručak košta 36 kuna. Ljubiteljima egzotike svidjet će se i irski gulaš za 45 kuna.
U u jednoj kućici nude soparnik po 10 kuna, a u drugoj porciju srdela sa žara za 25. Bit će ih dok ne počne lovostaj na plavu ribu, za desetak dana, kaže nam vlasnik kućice. Atrakcija je i seljački kruh ispod peke, koji su neki htjeli ponijeti kući, no ne prodaje se sam.
