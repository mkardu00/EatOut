---
title: 'Split'
data: 11.12.2019
author: ' Anita Antić'
image: ../../images/split4.png
type: 'post'
tags:
 - novi restoran
 - split
---
Baš u jeku turističke sezone, Split je dobio još jedno mjesto za gastronomsko uživanje. I to na jednoj od najboljih lokacija u gradu – u južnom zidu Dioklecijanove palače, s pogledom na rivu i more. ZOI je koncipiran kao fine dining restoran čiji je adut svakako njegova prekrasna terasa. Na njoj obećavaju uživanje u svim delicijama chefa koje će nuditi, kao i probranu vinsku i pivsku kartu.
Carev triklinij (blagovaonica) nekada se nalazio upravo pored restorana, što ovom mjestu daje posebnu povijesnu energiju za uživanje u sofisticiranim jelima, vinu, filozofskim raspravama i veselju. Okruženje je to staro 1700 godina, u kojem se stapaju povijest, strast i hrana. Povijest Splita je kamen temeljac iz kojega je niknula ideja o nastanku ovog kreativnog restorana. Split je oduvijek bio sjecište mnogih carstava te samim time i dio mnogih kultura. Sama riječ ZOI dolazi od grčke riječi za život, a odnosi se na kraljeve, vojnike, trgovce, robove i sve koji su ostavili svoj trag te na taj način oblikovali život grada Splita. Restoran ZOI, u kolijevci povijesti grada Splita, nastoji ispričati priču o bogatoj kulturi grada i izvući najbolje od svake kulture koja je nekada davno postojala na tom području.